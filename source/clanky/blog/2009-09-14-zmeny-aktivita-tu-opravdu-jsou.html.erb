---
title: Změny a aktivita tu opravdu jsou
date: 2009-09-14 11:47
layout: blog
comments: false
---

      <p>Název blogu je výstižný pro to, co prožívám a co mě čeká. Minulé tři měsíce nazývám prokrastinací. Opravdu jsem se vyhýbal veškerým povinnostem a žil zcela bezstarostně. Období následující bude přesně tak bezstarostné jako to minulé, ale žádné své povinnosti ani úkoly už zanedbávat nebudu. Je to optimistická vize na základě dosavadního optimistického života.</p>
<p>Co teď dělám a kam se ubírám?<br>
Dost mého času mi zabírá hostování na Hodonínském gymnáziu v semináři IVT. Dobrovolně jsem zašel za novou paní ředitelkou a ona svolila, abych během několika hodin předal alespoň část svých vědomostí o Drupalu žákům gymnázia. Dosud jsem vedl jednu dvouhodinovku, ve které se kromě žáků zapojily i dvě tamější magistry. Na úvodní hodinu jsem měl připraven teoretický základ k Drupalu a průběh instalace. Mladí studenti a studentky ochotně spolupracovali a vypadalo to, že je můj výklad zaujal, avšak o dobré spolupráci nemohu mluvit při zmínce o počítačích, kterými je vybavena učebna IVT. Nainstalovat všude webový server a databázi tak, aby k nim měli žáci plný přístup, znamenalo udělat bezpečnostní  díru v oprávněních, ovšem horší bylo, že nainstalovaná verze PHP není moc dobře kompatibilní s Drupalem (?!?!). No prostě na většině počítačů se nám Drupal nepodařilo ani nainstalovat, takže zbytek hodiny jsme prožili v "polních podmínkách" u jednoho počítače. Přesto myslím, že se to všem líbilo a já vím, že si na těch počítačích musím všechno zkusit v předstihu.</p>
<p>Dále přemýšlím, kam dál budu směřovat internetové projekty, které mám. U Arabáčka jednoduše počkám na expiraci. Trio domén imagelink.cz/sk/eu již <a href="http://webtrh.cz/56408-imagelink" title="Moje aukce na webtrhu">prodávám na webtrhu</a> i se skripty, které k nim mám naprogramované. Doménu al-fakher.cz prodám taky. Mám vytvořenou šablonu pro web o resident evil, takže tam možná hodím i nějaký obsah, aby měl web trochu větší cenu a pak jej prodám taky. Jediné projekty, které si chci nechat, jsou internetová galerie vystavuj.cz a stránky, jenž právě čteš. </p>
<p>Za týden začíná nový semestr na FIT VUT. Do školy se těším, sic to znamená přísun dalších činností. Bude zajímavé se účastnit setkání Studijní unie, pro kterou mají někteří studenti připravené "reformní" návrhy. Podobně se těším, že začnu docházet na cvičení Aikido a aktivně Aikido trénovat. Těším se ale i na nové studenty FIT a budu se snažit jim pomáhat při studiu. </p>
<p>Nejen noví studenti potřebují pomoc. Na Zemi se děje hodně zvláštních událostí a spousta lidí neví, jaký je jejich smysl ani jak se mají chovat. Jsa optimista šířím pozitivní nálady všude, kde vstoupím, protože vím, že i "takové málo" stačí, aby lidé pochopili, kde se skrývají pravé hodnoty života.</p>
    